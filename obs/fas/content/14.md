# ۱۴. سرگردانی در بیابان

![OBS Image](https://cdn.door43.org/obs/jpg/360px/obs-en-14-01.jpg)

بعد از اینکه خدا به بنی اسرائیل شریعتی را که قسمتی از عهدش بود برای اطاعت کردن، به آنان داد، کوه سینا را ترک کردند. خدا ایشان را به سوی سرزمین موعود که کنعان باشد هدایت کرد. ستون ابر در جلوی ایشان به سوی سرزمین کنعان می رفت و آنان آن را دنبال می کردند.

![OBS Image](https://cdn.door43.org/obs/jpg/360px/obs-en-14-02.jpg)

خدا به ابراهیم، اسحاق و یعقوب قول داده بود که سرزمین موعود را به فرزندان آنها خواهد داد، امّا در این زمان قبایل زیادی آنجا زندگی می کردند که به کنعانیان معروف بودند. کنعانیان خدا را پرستش و اطاعت نمی کردند. آنها خدایان دروغین را می پرستیدند و کارهای شریرانۀ زیادی انجام می دادند.

![OBS Image](https://cdn.door43.org/obs/jpg/360px/obs-en-14-03.jpg)

خدا​به بنی اسرائیل گفت، “شما باید از شرّ کنعانیان در سرزمین موعود خلاص شوید. با آنها صلح نکنید و با آنها ازدواج ننمایید. شما باید بُت های آنان را بطور کامل نابود کنید. اگر مرا اطاعت نکنید، بتهای آنها را به جای من پرستش خواهید کرد.”

![OBS Image](https://cdn.door43.org/obs/jpg/360px/obs-en-14-04.jpg)

وقتی بنی اسرائیل به مرز سرزمین کنعان رسید، موسی دوازده مرد، از هر قبیله یک نفر، را انتخاب نمود. او بعد از دادن دستورالعمل لازم، آنان را برای جاسوسی و تحقیق به آنجا فرستاد. آنان همچنین درمورد کنعانیان باید تحقیق می کردند که ببیند آنها قوی یا ضعیف هستند.

![OBS Image](https://cdn.door43.org/obs/jpg/360px/obs-en-14-05.jpg)

آن دوازده مرد، برای چهل روز در سراسر کنعان گردش کردند و سپس بازگشتند. آنها به قوم گفتند، “سرزمین، بسیار نیکو و حاصلخیز است.” امّا ده نفر از آن مردان اضافه کردند، “شهرها مستحکم هستند و ساکنان آنجا غول پیکر می باشند. اگر ما به آنها حمله کنیم، حتماً شکست خورده و به دست آنان کشته می شویم.”

![OBS Image](https://cdn.door43.org/obs/jpg/360px/obs-en-14-06.jpg)

فوراً آن دو جاسوس دیگر که نام هایشان کالیب و یوشع بود، گفتند، “این درست است که مردمان کنعان از ما بلندتر و قویتر هستند، امّا ما قطعاً آنها را شکست خواهیم داد! خدا برای ما خواهد جنگید.”

![OBS Image](https://cdn.door43.org/obs/jpg/360px/obs-en-14-07.jpg)

امّا قوم به سخنان یوشع و کالیب گوش ندادند و از موسی و هارون خشمگین شده و گفتند، “چرا ما را به این بیابان ترسناک آوردید؟ ما باید در مصر می ماندیم، بجای اینکه در جنگ کشته شویم و زنها و بچه هایمان اسیر گردند.” آنها می خواستند رهبری جدید انتخاب کنند تا آنها را به مصر بازگرداند.

![OBS Image](https://cdn.door43.org/obs/jpg/360px/obs-en-14-08.jpg)

خداوند بسیار خشمگین بود و در خیمۀ اجتماع ظاهر شد و فرمود، “به خاطر آنکه شما بر ضد من سرکشی و طغیان کرده اید، تمامی قوم در بیابان سرگردان خواهند شد. بجز کالیب و یوشع، همۀ افراد بیست سال به بالا در بیابان هلاک شده و هرگز وارد سرزمین موعود نخواهند شد.”

![OBS Image](https://cdn.door43.org/obs/jpg/360px/obs-en-14-09.jpg)

وقتی مردم این را شنیدند، از این که گناه بزرگی کرده اند، پشیمان شدند. آن ها سلاح های خود را برداشتند و به کنعانیان حمله کردند. موسی به آنان هشدار داد که نروند، زیرا خدا با آنان نبود، اما آن ها به حرف موسی گوش ندادند.

![OBS Image](https://cdn.door43.org/obs/jpg/360px/obs-en-14-10.jpg)

خدا با آن ها در آن جنگ همراه نبود، بنابراین شکست خوردند و تعداد زیادی از آن ها کشته شدند. پس از آن، بنی اسرائیل از سرزمین کنعان بازگشتند و به مدّت چهل سال در بیابان سرگردان شدند.

![OBS Image](https://cdn.door43.org/obs/jpg/360px/obs-en-14-11.jpg)

در طیّ چهل سالی که بنی اسرائیل سرگردان بودند، خدا از آن ها حمایت می کرد. او از آسمان به ایشان نانی داد که نامش مَنّ بود. او همچنین برای آن ها بلدرچین نیز می فرستاد تا گوشت هم برای خوردن داشته باشند. در تمام این دوران، خدا برای آن ها کفش و لباس برای پوشیدن فراهم نمود.

![OBS Image](https://cdn.door43.org/obs/jpg/360px/obs-en-14-12.jpg)

حتّی خدا بطور معجزه آسایی ازمیان صخره ها به آن ها آب می داد. علیرغم همۀ این معجزات، قوم اسرائیل بر ضد خدا و موسی لب به شکایت و ناله گشودند. ولی خدا همچنان بر عهدی که با ابراهیم، اسحاق و یعقوب بسته بود پایبند بود.

![OBS Image](https://cdn.door43.org/obs/jpg/360px/obs-en-14-13.jpg)

یکبار، زمانیکه مردم آبی برای نوشیدن نداشتند، خدا به موسی گفت، “دربرابر چشمان بنی اسرائیل به صخره بگو که آب جاری سازد.” امّا موسی جلوی چشمان بنی اسرائیل به جای اینکه به صخره بگوید که آب بدهد، با عصا دو بار آن را زد. آب از صخره بیرون آمد و تمام قوم از آن نوشیدند. امّا خدا از موسی دلگیر شد و گفت، “تو به سرزمین موعود وارد نخواهی شد.”

![OBS Image](https://cdn.door43.org/obs/jpg/360px/obs-en-14-14.jpg)

بعد از چهل سال سرگردانی قوم اسرائیل در بیابان، همۀ آنانی که برضدّ خدا شورش کرده بودند، مُردند. آنگاه خدا دوباره به قوم اجازه داد تا به نزدیکی سرزمین موعود برسند. موسی مرد سالخورده ای شده بود، بنابراین او یوشع را به جانشینی خود برگزید. خدا با موسی عهد بست که یکروز پیامبری مانند وی خواهد آمد.

![OBS Image](https://cdn.door43.org/obs/jpg/360px/obs-en-14-15.jpg)

خدا موسی را امر فرمود تا به بالای کوه بلندی برود تا از آنجا بتواند سرزمین موعود را ببیند. موسی سرزمین موعود را دید امّا خدا اجازه نداد که او داخل آن شود. سپس موسی مرد و بنی اسرائیل، سی روز برای او سوگواری کردند. یوشع به عنوان رهبر، برگزیده شد. او رهبری نیکو بود، زیرا به خدا اطمینان داشت و از او اطاعت می کرد.

_داستانی برگرفته از کتاب مقدّس:_