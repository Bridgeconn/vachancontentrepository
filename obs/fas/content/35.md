# ۳۵. داستان پدر دلسوز

![OBS Image](https://cdn.door43.org/obs/jpg/360px/obs-en-35-01.jpg)

روزی عیسی بسیاری از مأمورین باج وخراج و سایر گناهکارانی را که گرد او جمع آمده بودند، تعلیم می داد.

![OBS Image](https://cdn.door43.org/obs/jpg/360px/obs-en-35-02.jpg)

امّا علمای دینی هم که در آنجا بودند، می دیدند که عیسی چگونه با گناهکاران همانند دوستانش رفتار می کند و از او ایراد گرفتند. بنابراین عیسی این داستان را برای آنان تعریف کرد:

![OBS Image](https://cdn.door43.org/obs/jpg/360px/obs-en-35-03.jpg)

«مردی دو پسر داشت. روزی پسر کوچکتر به پدرش گفت، “پدر، من ارثیۀ ام را الآن می خواهم!” بنابراین پدر دارایی خود را بین دو پسرش تقسیم کرد.

![OBS Image](https://cdn.door43.org/obs/jpg/360px/obs-en-35-04.jpg)

چیزی نگذشت که پسر کوچکتر هرچه داشت جمع کرد و به سرزمینی دوردست رفت و در آنجا تمام ثروت خود را در عیّاشی و راه های نادرست برباد داد.

![OBS Image](https://cdn.door43.org/obs/jpg/360px/obs-en-35-05.jpg)

در آن زمان قحطی شدیدی در جایی که آن پسر بود، پدید آمد و او دیگر پولی برای خرید غذا نداشت. بنابراین به ناچار مجبور به چرانیدن خوک ها شد و کم کم به روزی افتاد که آرزو می کرد، بتواند با خوراک خوک ها شکم خود را سیر کند.

![OBS Image](https://cdn.door43.org/obs/jpg/360px/obs-en-35-06.jpg)

سرانجام روزی پسر کوچکتر با خود گفت، “من دارم چه کار می کنم؟ در خانۀ پدرم، خدمتکاران خوراک زیادی برای خوردن دارند اما من اینجا دارم از گرسنگی می میرم. پس نزد پدر خود باز گشته، از او درخواست خواهم کرد مرا به نوکری خود بپذیرد.”

![OBS Image](https://cdn.door43.org/obs/jpg/360px/obs-en-35-07.jpg)

پس به سوی خانۀ پدرش به راه افتاد. هنگامی که هنوز از خانه دور بود، پدرش او را دید و دلش به حال او سوخت و به استقبالش شتافت. او را در آغوش گرفت و بوسید.

![OBS Image](https://cdn.door43.org/obs/jpg/360px/obs-en-35-08.jpg)

پسر به پدرش گفت، “من در حقّ خدا و در حقّ تو گناه کرده ام و دیگر لیاقت این را ندارم که مرا پسر خود بدانی.”

![OBS Image](https://cdn.door43.org/obs/jpg/360px/obs-en-35-09.jpg)

امّا پدرش به خدمتکاران گفت، “عجله کنید و بهترین جامه را از خانه بیاورید و به او بپوشانید! انگشتری به دستش و کفشی به پایش کنید! و گوسالۀ پرواری را بیاورید و سر ببرید تا جشن بگیریم و شادی کنیم! چون این پسر من، مرده بود و زنده شده و گم شده بود و پیدا شده است!”

![OBS Image](https://cdn.door43.org/obs/jpg/360px/obs-en-35-10.jpg)

پس، آنها ضیافت مفصّلی برپا کردند. طولی نکشید که پسر بزرگتر از کار در مزرعه به خانه آمد و صدای ساز و رقص و آواز را شنید و متعجّب گشت که چه اتفاقی افتاده است.

![OBS Image](https://cdn.door43.org/obs/jpg/360px/obs-en-35-11.jpg)

وقتی که پسر بزرگتر فهمید که این جشن به خاطر برگشتن برادرش به خانه است، عصبانی شد و حاضر نشد وارد خانه شود. تا اینکه پدرش بیرون آمد و به او التماس کرد که به خانه بیاید و به مهمانی ملحق شود، امّا او قبول نکرد.

![OBS Image](https://cdn.door43.org/obs/jpg/360px/obs-en-35-12.jpg)

پسر بزرگتر به پدرش گفت، “سال هاست که من همچون یک غلام به تو خدمت کرده ام! هیچ گاه از دستوراتت سرپیچی نکرده ام و در تمام این مدّت، حتّی یک بزغاله هم به من ندادی تا بتوانم با دوستانم جشن بگیرم. امّا وقتی این پسرت که ثروت تو را در گناهکاری تلف کرده، به خانه بازگشت، تو بهترین گوسالۀ پرواری را برای او سر بریدی.”

![OBS Image](https://cdn.door43.org/obs/jpg/360px/obs-en-35-13.jpg)

پدرش گفت، “پسر عزیزم، تو همیشه درکنار من هستی و هرچه که من دارم از آن توست. اما حالا درست است که جشن بگیریم و شادی کنیم، چون برادر تو مرده بود و زنده شده است، گم شده بود و پیدا شده است.”»انجیل لوقا، ١١:١٥-٣٢

_داستانی برگرفته از کتاب مقدّس:_