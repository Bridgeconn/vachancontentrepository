# ۴۲. بازگشت عیسی به آسمان

![OBS Image](https://cdn.door43.org/obs/jpg/360px/obs-en-42-01.jpg)

در روزی که عیسی از مردگان برخاست، دونفر از شاگردان عیسی به یکی از شهرهای نزدیک می رفتند و در راه دربارۀ آنچه برای عیسی رخ داده بود صحبت می کردند. آن ها امیدوار بودند که او همان مسیح موعود باشد، امّا او کشته شده بود. حال زنان گفتند که عیسی دوباره زنده شده است. اینک آن ها نمی دانستند چه چیز را باور کنند.

![OBS Image](https://cdn.door43.org/obs/jpg/360px/obs-en-42-02.jpg)

عیسی به آنان نزدیک و با ایشان همراه شد. امّا آنان او را نشناختند. عیسی از آن ها پرسید، “دربارۀ چه چیزی صحبت می کنید؟” آن ها به عیسی گفتند، “دربارۀ وقایع عجیبی صحبت می کنیم که چند روز پیش برای عیسی اتّفاق افتاد.” آن ها فکر کردند با غریبه ای صحبت می کنند که از آن ماجراهایی که در اورشلیم روی داده بود، بی خبر بود.

![OBS Image](https://cdn.door43.org/obs/jpg/360px/obs-en-42-03.jpg)

سپس عیسی برای آن ها توضیح داد که کلام خدا راجع به مسیح چه گفته بود. او به ایشان یادآوری کرد که پیامبران گفته بودند که مسیح زجر می کشد و کشته می شود، امّا در روز سوّم زنده خواهد شد. وقتی آن ها به نزدیکی آن شهر رسیدند که قصد اقامت در آنرا داشتند، تقریباً شب شده بود.

![OBS Image](https://cdn.door43.org/obs/jpg/360px/obs-en-42-04.jpg)

آن دو مرد از عیسی دعوت کردند که شب را با ایشان بماند و او هم پذیرفت. وقتی بر سر سفرۀ شام نشستند، عیسی نان را برداشت و شکرگزاری نموده آن را پاره کرد. ناگهان چشمانشان باز شد و آن ها بی درنگ او را شناختند. ولی همان لحظه عیسی از نظر آنان ناپدید شد.

![OBS Image](https://cdn.door43.org/obs/jpg/360px/obs-en-42-05.jpg)

آن دو به یکدیگر گفتند، “او عیسی بود! و از این جهت دلمان به تپش افتاد و به هیجان آمدیم وقتی او مطالب کتاب مقدّس را برایمان شرح می داد!” سپس بی درنگ به اورشلیم بازگشتند و هنگامیکه رسیدند، به شاگردان گفتند، “عیسی زنده است! ما او را دیده ایم!”

![OBS Image](https://cdn.door43.org/obs/jpg/360px/obs-en-42-06.jpg)

در همان حال که سرگرم گفتگو بودند، ناگاه عیسی در میان ایشان ایستاد و گفت ، “سلام بر شما باد!” شاگردان فکر کردند که روح می بینند، امّا عیسی گفت، “چرا وحشت کردید و شکّ دارید؟ به دستها و پاهایم نگاه کنید. روح بدنی مانند من ندارد.” برای آنکه به آن ها نشان دهد که روح نیست، از آن ها خواست که به او چیزی بدهند تا بخورد. آن ها کمی ماهی پخته به او دادند و عیسی آن را خورد.

![OBS Image](https://cdn.door43.org/obs/jpg/360px/obs-en-42-07.jpg)

عیسی گفت، “من به شما گفتم که هرچه در کلام خدا دربارۀ من گفته شده باید عملی شود.” آنگاه ذهنشان را باز کرد تا همۀ پیشگویی های کلام خدا را درک کنند. او گفت، “از زمانهای دور، در کتابهای انبیاء نوشته شده بود که مسیح موعود باید رنج و زحمت ببیند، جانش را فدا کند و روز سوّم زنده شود.”

![OBS Image](https://cdn.door43.org/obs/jpg/360px/obs-en-42-08.jpg)

در کتاب مقدّس همچنین نوشته شده است که شاگردان من اعلان خواهند کرد که به جهت آمرزش گناهان همه باید توبه کنند. آن ها این کار را از اورشلیم آغاز کرده سپس به همۀ قومها و در همه جا خواهند رفت. شما شاهد این امور هستید."

![OBS Image](https://cdn.door43.org/obs/jpg/360px/obs-en-42-09.jpg)

عیسی در مدّت چهل روز پس از زنده شدن از مرگ، بارها خود را به رسولان ظاهر ساخت. او حتّی یکبار خود را هم زمان به بیش از ۵۰۰ نفر نشان داد! او به طُرُق گوناگون به شاگردانش ثابت کرد که واقعاً زنده شده است و در این مدت به ایشان دربارۀ ملکوت خدا تعلیم می داد.

![OBS Image](https://cdn.door43.org/obs/jpg/360px/obs-en-42-10.jpg)

عیسی به شاگردان فرمود، “تمام اختیارات در زمین و آسمان به من داده شده است. بنابراین بروید و تمام قومها را شاگرد من سازید و ایشان را به نام پدر و پسر و روح القدس تعمید دهید و به ایشان تعلیم دهید که چگونه تمام دستوراتی را که به شما داده ام، اطاعت کنند. به یاد داشته باشید که من همواره با شما خواهم بود.”

![OBS Image](https://cdn.door43.org/obs/jpg/360px/obs-en-42-11.jpg)

چهل روز پس از آنکه عیسی از مردگان برخاست به شاگردانش چنین فرمود، “در اورشلیم بمانید تا پدر من از آسمان به شما قدرت بدهد، وقتی که آن تسلّی دهنده یعنی روح القدس بر شما بیاید.” پس از آن عیسی در مقابل چشمان ایشان به سوی آسمان بالا رفت و در ابری ناپدید گشت. عیسی به دست راست خدا نشست تا بر همه چیز حکومت کند.

_داستانی برگرفته از کتاب مقدّس:_